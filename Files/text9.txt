BIBLIOTECA „INTERZIS”
de Aron Maria şi Ghiţă Isabella
A fost odată ca niciodată un oraş mic, foarte mic, în care copiii nu
văzuseră niciodată o bibliotecă pentru că oamenii mari considerau că nu
mai au nevoie de cărţi. În oraşul Dena exista o clădire părăsită care fusese
odată de mult regatul cărţilor. În timpul războiului, conducătorii au interzis
bibliotecile fiindu‑le teamă că alţi oameni le‑ar putea lua puterea. Ei ştiau
că, prin lectură, oamenii devin mai inteligenţi şi ar putea să‑i conteste. De
atunci biblioteca a rămas doar o poveste, nimeni din oraş neştiind unde se
află aceasta.
În Dena trăiau doi fraţi, Miruna şi Alex, cărora le plăcea să descopere
lucruri şi care aveau un spirit de aventură rar întâlnit. Cei doi au fost
trimişi de bunicii lor să cureţe podul casei. Miruna a observat într‑un colţ
al camerei o cutie prăfuită şi curiozitatea a făcut‑o să o deschidă. Înăuntru
erau nişte ziare vechi cu articole despre o bibliotecă interzisă din oraşul
lor. Miruna a luat ziarul şi l‑a băgat în ghiozdan pentru a‑l investiga mai
târziu împreună cu Alex. Fraţii au coborât în camera lor şi au căutat mai
multe informaţii, dar în zadar. În următoarea zi, Miruna, foarte curioasă în
legătură cu biblioteca interzisă, a decis să‑şi întrebe colegii. Majoritatea
colegilor mai mici nu ştiau nici măcar ce e aceea o bibliotecă. În cele din
urmă, văzând că nu poate afla nimic se dădu bătută.
Seara, fata stătea cu coatele pe pervazul geamului absorbită de apusul
soarelui. Observă clădirea din faţa casei sale, cea care părea destul de
înfricoşătoare şi care în acelaşi timp semăna cu clădirea din ziarul găsit
în pod. Miruna coboară cu Alex şi înaintează spre acel loc. Pe toţi pereţii
erau afişe scrise cu litere mari „INTERZIS“. Vru să deschidă uşa dar era
încuiată.
– Miruna, Alex, hai la masă! strigă bunica.
– Imediat! răspunde Alex.
După cină, fata şi cu Alex se duseră la culcare. Miruna avusese un vis
ciudat şi, dimineaţa, tulburată de visul ei, se duse la Alex:
– Alex, repede, trezeşte‑te!
– Miruna, e 6 dimineaţa, ce vrei?
– Trebuie să îţi povestesc ceva, a spus fata.
– Ce?
– Am visat că am găsit cheia bibliotecii, în pod, în aceeaşi cutie unde
era şi ziarul.
– Poftim? Şi eu am visat acelaşi lucru. Ce se întâmpla, în continuare
în visul tău ?
– Păi... am reuşit să intrăm în bibliotecă unde am găsit cartea mea
preferată „Amintiri din copilărie”. Am deschis‑o şi lângă mine a apărut Ion
Creangă.
– Eu am visat la fel. Am deschis cartea de poezii „Copii eram noi
amândoi“ de Mihai Eminescu şi, la fel, el a apărut lângă mine, spuse Alex.
Amândoi aveau acelaşi plan în minte, să vadă dacă visul se adevereşte.
Odată ajunşi în pod, deschid cutia. Văd un plic mic în colţul ei şi Alex
îl desfăcu. Înăuntru era o cheie veche la fel ca cea din vis. Au traversat
pe cealaltă parte a străzii ajungând în faţa fostei biblioteci. Alex a scos
cheia din buzunar şi a încercat să deschidă uşa. Ca prin minune aceasta s‑a
deschis. Înăuntru totul era ca în visul lor. Miruna se duse grăbită să îşi caute
cartea pe rândul 44D ca în visul său. Alex urmând exemplul surorii sale a
mers direct la rândul 65B. Fata a deschis cartea iar lângă ea a apărut Ion
Creangă care le spuse celor doi copii:
– Bună, Miruna! Bună, Alex! Mă aflu aici pentru a vă cere ajutorul.
– Nouă? Ajutorul? Pentru ce?
– Da, Miruna, am nevoie de voi şi de toţi oamenii din Dena. Toate
cărţile minunate de aici vor fi uitate în curând şi mai ales aruncate din
vina conducătorilor şi a adulţilor pentru că nu se implică în redeschiderea
bibliotecii. Treaba voastră va fi să convingeţi atât copiii, cât şi adulţii, să
redeschidă biblioteca.
– Vom încerca din răsputeri, vă promitem, spuseră cei doi.
În următoarele zile, peste tot prin Dena se vorbea de ideea de a
redeschide regatul cărţilor iar oamenii erau de acord, vrând să ştie cum e
să citeşti o carte.
– Miruna, am o idee!
– Spune!
– Să organizăm o petiţie şi cu ajutorul tuturor semnăturilor,
conducătorul oraşului nu va avea de ales şi va redeschide biblioteca, spuse
Alex cu un strigăt de bucurie.
– Bine gândit... Hai să o facem!
Seara copiii fericiţi de reuşita lor, discutară despre ce carte o vor citi
prima.
Într‑un nor de fum, în camera copiilor apărură Ion Creangă şi Mihai
Eminescu.
– Copii, aţi făcut o treabă excelentă! Vă mulţumim şi, pentru că ne‑aţi
ajutat, am vrea să vă dăruim ceva, un cadou.
Mihai Eminescu scoase 2 cărţi nemaivăzute şi le spuse copiilor că, de
fiecare dată când vor deschide cartea va apărea o poveste nouă.
– Vă mulţumim foarte mult, spuseră cei doi fraţi în timp ce autorii
dispărură în fumul straniu.
Aventurile şi păţaniile lor în bibliotecă le voi spune altă dată, dar până
atunci...
La revedere, dragi cititori!