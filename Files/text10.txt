ROMÂNCUŢA ŞI CALUL TÜSHER
de Andreea Teodora Matei
A fost odată ca niciodată un împărat şi o împărăteasă care trăiau, de
câţiva ani pe meleaguri străine, alungaţi din regatul lor de către Hapsîn
Împărat. Într‑o noapte, nu ştiu ce visă împărăteasa că, a doua zi în zori, îl
chemă pe împărat şi‑i spuse că, în câteva luni, vor avea un copil. Împăratul
rămase mut de uimire, însă se bucură la gândul că vor avea un sprijin la
bătrâneţe.
Împărăteasa născu o fetiţă frumoasă, de la soare te puteai uita, dar la
dânsa ba. O numiră Româncuţa, ca să îşi amintească cu drag de locurile
natale. Fetiţa crescu la curte, înconjurată de animalele pe care le îngrijea
cu drag şi pe care le iubea nespus. Româncuţa era admirată de toţi curtenii
pentru bunătatea ei. Înaltă, brunetă, cu pielea albă şi ochii ca abanosul,
Româncuţa prefera să citească şi să se joace cu animalele, cât era ziua de
lungă. Împărăteasa era îngrijorată de sensibilitatea şi singurătatea fetei,
însă spera că va deveni mai curajoasă cu timpul.
Când împlini 15 ani, împăratul dădu o petrecere mare la care invită tot
regatul, doar doar Româncuţa îşi va face prieteni. Fu veselie mare, însă fata
stătea mai tot timpul tristă şi singură. Îngândurată, o porni spre grajdurile
împărăteşti unde zări un cal necunoscut, alb, cu privirea ageră. Grăjdarul
îi spuse că‑l cheamă Tüsher şi că împăratul poruncise să nu‑l încalece
nimeni. Află că era calul pe care încălecase tată‑său în tinereţe şi era adus
de departe, tocmai din România.
Când rămase singură, Româncuţa încălecă şi deodată calul o porni la
sănătoasa. O porni în galop peste grajduri, obstacole şi tot ce întâlnea în
cale. În zadar încercară fata şi tinerii din regat să‑l oprească, Tüsher nu
se lăsă înduplecat. Trecu dealuri, văi, coline, străbătu păduri întunecate şi
de picior neumblate şi într‑un final se opri în faţa unei peşteri. Speriată,
ruptă de oboseală şi de zdruncinare, Româncuţa descălecă şi intră. Zări
un cufăr mic, închis cu un lacăt argintiu şi o carte din paginile căreia căzu
o hartă. Încercă să citească din carte, însă caracterele nu semănau cu nimic
cunoscut, aşa că renunţă.
Tüsher o sfătui să bage mâna în urechea sa dreaptă. Fata scoase de
acolo o desagă cu de‑ale gurii şi se ospătă. Curioasă, Româncuţa hotărî
să o pornească pe drumul indicat de hartă, sperând că o va duce acasă şi
împăratul îi va dezlega taina cărţii şi a cufărului. Şi merse şi merse, cale
de trei zile si trei nopţi, însă în zadar. Nu recunoscu nimic din regatul ei
şi nu era nici ţipenie de om prin ţinuturile acelea. Şi plânse şi plânse până
adormi. Când deschise ochii, soarele răsărise de mult şi se urcase de trei
suliţe pe cer. Ei... Dumnezeu să ne ţie, că cuvântul din poveste, înainte mult
mai este.
Româncuţa hotărî atunci să‑şi continue drumul, după indiciile hărţii,
sperând că o va duce la vreo aşezare omenească. Şi merse şi merse prin
pustiu, prin mlaştini, prin păduri, peste munţi şi văi abrupte. Noaptea veni
şi era din ce în ce mai deznădăjduită. Tüsher îi arătă o poieniţă unde să
înnopteze. Cu inima frântă, cu sufletul zdrobit de frică şi dor, începu din
nou să plângă. Deodată auzi un foşnet. Privi speriată în jur. Nu se zarea
nimic, doar luna argintie şi câteva stele plăpânde. Auzi din nou foşnetul, mai
aproape de ea. Abia zări în iarbă un pui de arici rătăcit. Îl luă în palme şi îl
ocroti toată noaptea. În zori, îi căută familia şi cu ajutorul lui Tüsher o găsi
în apropiere. Tare se mai bucurară tatăl arici şi aricioaica. Drept răsplată îi
ziseră că de va avea vreodată nevoie de ei, să se gândească la puiul lor şi
vor sosi pe dată. Îşi luară rămas bun şi Româncuţa şi Tüsher o porniră din
nou la drum. Mai merseră cale de o zi şi iar se înnoptă. Se aşeză sub un
stejar noduros şi când să adoarmă auzi un fâlfâit stins. Căută cu privirea
printre ramurile copacului însă nu zări nimic. Se aşeză şi când să aţipească
iar auzi o bătaie de aripi. O porni binişor pe întuneric, înspăimântată şi
cu Tüsher alături. Deodată îl zări. Era un pui de bufniţă agăţat între două
crengi, care nu mai avea putere să zboare să se elibereze din strâmtoare. Îl
eliberă şi puiul o porni în zbor spre mama‑bufniţă şi tatăl bufniţă. Tare se
mai bucurară cei trei. Drept răsplată îi ziseră că de va avea vreodată nevoie
de ei, să se gândească la puiul lor şi vor sosi pe data. Îşi luară rămas bun şi
Româncuţa şi Tüsher o porniră din nou la drum. Mai merseră preţ de o zi şi
iar se înnoptă. Se aşeză pe malul unui lac, sub o trestie plângătoare şi când
să adoarmă auzi un lipăit. Căută cu privirea pe mal însă nu zări nimic. Se
aşeză şi când să aţipească iar auzi un lipăit. O porni binişor pe întuneric, cu
Tüsher alături. Deodată îl zări. Era un pui de castor prins sub o piatră care
nu mai putea avansa. Îl eliberă şi puiul o porni înot spre mama‑castor şi
tatăl castor. Tare se mai bucurară părinţii. Drept răsplată îi ziseră că de va
avea vreodată nevoie de ei, să se gândească la puiul lor şi vor sosi pe dată.
Îşi luară rămas bun şi Româncuţa şi Tüsher o porniră din nou la drum.
Şi mergând aşa, fără să ştie nici ea unde, cu gândurile duse, cu inima
ghem, se pomeni că pierde poteca. Dă în sus, dă în jos, nici urmă de drum.
Se întoarse Româncuţa în dreapta, mai la stânga, nimic. Ba, unde mai pui că
se aşternu o ceaţă să o tai cu cuţitul, nu alta. Tüsher se opri. Fata descălecă.
Ce să facă? De‑aş putea zbura, gândi… Deodată îşi aminti de puiul de
bufniţă şi ce îî fu dat să vadă ochilor? Un lanţ lung de bufniţe arătându‑i
drumul. Încălecă si o porni la trap mulţumind tuturor. Răsuflă uşurată când
se văzu iar pe potecă însă bucuria îi fu de scurtă durată căci se pomeni în
faţa unei imensităţi albastre. Se întoarse Româncuţa mai la dreapta, mai la
stânga, nimic. Nici urmă de pod. Studie harta şi văzu ca drumul continua
peste apă. Oftă din toţi rărunchii şi se gândi cum ar putea ea să construiască
un dig. Deodată îşi aminti de puiul de castor şi ce îî fu dat să vadă ochilor?
O mulţime de castori lipăiau de zor şi construiră din pietre un podeţ pe care
Româncuţa şi Tüsher traversară apa, mulţumind tuturor pentru ajutor.
Ajunse într‑un sat pustiu. Zări un bătrânel trist şi obosit lângă o fântână.
Îi arătă cartea, încercând să afle misterul. Bătrânul îi povesti despre o
legendă care vorbea despre o comoară ascunsă, o carte care putea fi citită
doar luminată de o lanternă aflată într‑un cufăr al cărui lacăt fermecat se
putea deschide doar cu un ac special. Apoi bătrânelul căzu într‑un somn
adânc. Se întoarse Româncuţa la dreapta, la stânga, nimic. Ei… Dumnezeu
să ne ţie, căci cuvântul din poveste, înainte mult mai este. Unde să găsească
un ac special? Deodată îşi aminti de puiul de arici şi ce îi fu dat să vadă
ochilor? Un arici străveziu, ireal de mic, îi întinse un ac minuscul, cu o formă
aparte. Îi mulţumi ariciului care dispăru cât ai clipi. Deschise nerăbdătoare
cufărul şi găsi un măr nefiresc de uşor, o butelcuţă cu lichid, un pieptăn cu
dinţii mari şi o lanternă. Lumină cartea şi citi despre o comoară care se află
la capătul hărţii. Dău pagina şi îi citi lui Tüsher:
Cel ce‑n goană a pornit
Urmând harta, neobosit,
Reuşeşte la final
Ajutor s‑aducă‑n dar.
Judecând cu‑al inimii cântar.
Dădu pagina şi ce să vezi? Cartea se transformă în cenuşă. Nedumerită
şi speriată porni iar la drum. Merse ce merse şi odată o apucă o foame
cumplită. Vru să mănânce mărul însă calul o opri. Ajunse într‑un sat unde
toată lumea alerga speriată încercând să izgonească nişte cai sălbatici
care făcuseră prăpăd. O porni cu Tüsher pe urmele lor şi îi zări. Erau de o
frumuseţe şi o eleganţă fără seamăn. Coborî de pe Tüsher şi întinse mărul
găsit în cufăr unuia dintre ei. Ca prin minune acesta scutură din coama
neagră şi o porni, urmat de herghelie spre crestele munţilor. Sătenii, drept
mulţumire o ospătară şi o găzduiră peste noapte. În zori o porni la drum.
Merse ce merse zi de vară, până‑n seară, intră într‑o pădure deasă. O apucă
o sete cumplită. Vru sa bea din butelcuţă, însă Tüsher o opri. Zări culcat
la umbra unui copac un pui de cerb. Îl mângâie blând şi îi dădu să bea
lichidul din butelcuţă. Ca prin minune acesta scutură corniţele si o porni,
spre crestele munţilor. Merse ce merse zi de vară, până‑n seară şi ajunse la
o fântână. Se aplecă să bea şi se văzu în apa limpede. Se înfricoşă când îşi
dădu seama că nu îşi mai pieptănase de mult părul şi arăta îngrozitor. Vru
să se pieptene însă Tüsher o opri. Atunci zări o oiţă prinsă într‑un gard. Îi
pieptănă blăniţa cu pieptănul din cufăr şi reuşi să o elibereze. Aceasta se
scutură energic şi dispăru.
Părea că a ajuns la capătul drumului indicat de hartă. Nu vedea decât
munţi înalţi. Tüsher o conduse spre o trecătoare între doi versanţi. Acolo
întâlni un spiriduş care ţopăia neobosit, cântând:
Ca să mergi prin trecătoare,
Vei răspunde la o‑ntrebare?
Româncuţa acceptă. Spiriduşul spuse:
Ce e acel lucru pe care‑l avem toţi,
Dar numai unii îl folosesc în viaţă,
Ne e util în noapte dar şi dimineaţă,
Să nu rămânem ca un bloc de gheaţă?
Româncuţa gândi şi gândi dar nu îi veni nicio idee. Tüsher necheză şi îi
aminti de versurile din cartea făcută scrum. Fata le scrise repede în ţărână.
Deodată găsi răspunsul atât de evident dacă citea prima literă a fiecărui vers
– CURAJ îi spuse ea spiriduşului. Acesta se făcu nevăzut şi Româncuţa
trecu printre munţi. Ajunse într‑o poieniţă fără seamăn de frumoasă. Ruptă
de oboseală se dete niţel la umbra să se odihnească oleacă. Stând ea aşa, o
fură somnul. Şi unde îi apăru în vis Zâna Zorilor, neasemuit de frumoasă
şi îi spuse că în scorbura celui mai înalt arbore este comoara căutată.
Româncuţa se trezi brusc şi zări un arbore uriaş. Băgă mâna în scorbură şi
descoperi un căluţ sculptat în sidef nespus de frumos. L‑a strâns la piept
fericită şi a pornit spre casă. A înţeles că pe lângă căluţ mai descoperise o
comoară numai a ei – curajul. Aventurile trăite alături de Tüsher o făcură
mai curajoasă şi încrezătoare.
La întoarcere, oiţa, cerbul şi herghelia de cai sălbatici au ajutat‑o
arătându‑i potecile cele mai uşoare şi drumul cel mai rapid spre casă.
Văzând‑o, împăratul şi împărăteasa se bucurară nespus şi dădură o petrecere
de pomină, care ţinu trei zile şi trei nopţi. Şi fu veselie de o ţinură minte
cât trăiră locuitorii acelei împărăţii. Am fost şi eu acolo şi am văzut toate
bucatele alese şi straiele domneşti, căci de n‑aş fi fost, de unde aş fi ştiut eu
să vă povestesc?
Şi‑am încălecat pe‑un cal
Şi v‑am spus un basm original.
Ş‑am încălecat p‑un mărăcine,
Să mă citească orişicine.
